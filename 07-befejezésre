Üdvözlégy Mária stb.

V. Térítsen meg minket, Asszonyunk! a te könyörgésed által megengesztelt szent fiad, a mi urunk Jézus Krisztus.
F. És fordítse el rülunk haragját.
V. Asszonyunk! figyelmezz segítségemre.
F. Oltalmazz engem hatalmas ellenségim kezétől.
V. Dicsőség az Atyának és Fiunak stb.

#Ének.

Üdvözlégy kinyílt szűz virág;
Ép szüzeségben anyaság,
Kegyes királyné asszonyság,
Csillaggal körülvett nagyság!

Tisztább vagy angyalokál;
A mennyei nagy királynál
Fénylesz arany ruházattal,
Fiad jobbján méltósággal.

Anyja égi kegyelemnek,
Reménysége elesteknek,
Csillaga a tengereknek,
Csendes partja evezőknek!

Megnyil ajtaja mennyeknek,
Gyógyítója betegeknek,
Királyát magas egeknek
Általad lássuk s szenteknek.

V. Kiontott olaj, Mária! a te neved.
F. Igen szerettek téged szolgáid
V. Asszonyunk! támogasd könyörgésemet.
F. És kiáltásom jusson hozzád.

#Könyörögjünk.

Szentséges szűz Mária stb.

Ezen egyházi órákat,
Nagy alázatosággal,
Neked ajánljuk Mária!
Ájtatos buzgósággal.

Vezérelj éltünk pályáján,
Anyai szent jobboddal
Életünk végső óráján
Segélj imádságoddal.

Előének. Ez az a vessző, melyben sem eredendő bűnnek görcse, sem cselekendő véteknek kérge nem volt.

V. Fogantatásodban szeplőtelen sz. Szűz!
F. Könyörögj érettünk az Atyánál, kinek szent Fiát szülted.

#Könyörögjünk.
Ur Isten! ki a boldogságos szűz szeplőtelen fogantatása által szent Fiadnak méltó lakhelyet készítettél, engedd az ő esedezése által, hogy szivünket és testünket Neked, ki őt minden bűntől megőrizted, szeplőtelenül híven megőrizzük. Ugyanazon mi urunk Jézus Krisztus által. Amen.

#Röpimádságok a szeplőtelen Szűzhöz.

*Azok, kik ezen röpimádságot a bold. szűz Mária szeplőtelen fogantatásának tiszteletére ájtatosan elvégzik, 100 napi bucsut nyernek.*

Áldassék a boldogságos szűz Máriának eredendő bűn nélküli szent fogantatása.
